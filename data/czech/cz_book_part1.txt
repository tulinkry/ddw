Obvykle se dedikacím vyhýbám, ale tentokrát by to byl čirý nevděk. Musím proto na tomto místě poděkovat svým dcerám 
Míše, Sáře a Báře, bez jejichž podpory a lásky by se mi tento zdánlivě humoristický román, vznikající v dosud nejtěžším období mého života, psal ještě o poznání hůře, a dále Rudolfu Biermannovi, oběma svým bratrům Pepovi a Honzovi a jejich ženám Aleně 
a Janě, jakož i Martinu Reinerovi, bez jejichž obětavé přátelské pomoci by tato kniha patrně vůbec nevznikla — a vlastně i své bývalé manželce Veronice, o níž se v jistém smyslu dá říci skoro totéž…
Michal Viewegh
PROLOG
Jsem stařena. La Loba. Nejsem královna, kouzelnice ani amazonka; jsem dula. Tančím se životem i se smrtí. Jsem žena, která odhodila lodičky a nyní běhá s vlky. Poběžte se mnou, sestry 
moje, vezmu vás zpět na duševní území, která nám kdysi patřila. 

Jak už mnohé z vás, milé čtenářky, víte, jsem od začátku pevně přesvědčena, že Mojmírovo manželství s Hedvikou bylo jen moderní soft verzí pradávného příběhu o Modrovousovi, který vraždí své ženy. Jistě jej znáte: nezkušená kráska se provdá za chlípné bohaté monstrum, které jí naoko poskytuje svobodu, ale ve skutečnosti zabíjí její přirozenou krásu, talent a nespoutanost… A jako by tohle všechno samo o sobě nestačilo, záhy po padesátce té cizoložné a věčně ožralé lidské zrůdě jménem Mojmír praskne aorta, takže si klidně zemře, zanechávajíc tak Hedviku, obě své dcery a v neposlední řadě i mě skoro bez prostředků, a ke všemu potom — pět minut po dvanácté a jaksi zcela nevyžádaně — zázračně ožije, jenže předchozí klinická smrt toho někdejšího mistra světa na dlouhé následující roky změní v neschopnou, ufňukanou trosku. Ve VIP pacienta. 
Pohádka skončila. 
7
V rámci objektivity je ovšem třeba Mojmírovi přiznat, že způsob smrti, který si ten životem unavený československý donchuán a alkoholik — ano, skutečně je kvůli historické přesnosti nutno psát československý, neboť dávné federální klišé prejásaný a prepitý platí pro Mistra jaksi celoživotně; pouze by ještě bylo nutné doplnit a pretrtkaný, cha cha cha! (Pokud vám to použi-tí slovenštiny připadá neorganické, či snad dokonce křečovité, pak si, milé dámy, laskavě uvědomte, že Mojmírův raketový 
vzestup započal už v roce 1990, tedy ještě před definitivním roz-padem federace, takže jde naopak o ústrojnou a kreativní práci s jazykem díla, jak o tom ve skvělé knize Jak napsat bestseller píše Celia Brayfieldová.) Kde jsem to skončila? Už vím: v rámci objektivity je nutno přiznat, že způsob smrti, který si ten životem unavený federální kurevník a ožrala sám zvolil, nepostrádal jis-tou morbidní eleganci — byť to Mojmír nakonec jako obvykle 
celé zpackal a nedotáhl do konce… Cože, vy snad pochybujete, že by nejpopulárnější tuzemský spisovatel mohl chtít ze života odejít dobrovolně? Ale jistěže si tohle efektní úmrtí Mojmír vybral sám! A navíc po pečlivé předchozí úvaze! Nebo si snad vy naivkové myslíte, že prasklá aorta těsně po padesátých narozeninách, a navíc přímo za cílovou páskou pražského maratonu (to jest před desítkami fotoaparátů a televizních kamer a tisí-
covkami aplaudujících diváků) je opravdu jenom náhoda? Proč teda nezačal krvácet o deset minut dříve na téměř vylidněném vltavském nábřeží nebo ještě předtím ve zcela prázdném Karlíně? Řeknu vám to: Protože tam nebylo dost fotografů. 
Protože tam nebylo dost čumilů. 
Proto! 
A protože tam nebyla Hedvika a děti. Protože tam nebyl jeho tchán, jehož černý kočár s unaveným koňským dvojspřežím 
8
odnepaměti stával… Hádejte! No kde jinde než právě na Staroměstském náměstí, od rána až do hluboké noci zaplněném turisty unavenými z romantických procházek po Praze, a tedy ideálními kunčofty… Mojmírův instinkt dramatika, jeho zbytnělé ego a v neposlední řadě i jeho slabost pro kýčovitá melo-dramata mu zkrátka nedovolily zemřít bez diváků… Ne, náš celoživotní pozér, tenhle Fučík maratonu (cha!), se prokazatelně pokusil zesnout přímo před zraky tisícovek lidí, včetně již zmíněného tchána, manželky Hedviky a Sáry a Báry, obou jeho sotva dospívajících holčiček. Jak bezohledné! A jak sobecké! Ale hlavně to zcela zaplněné Staroměstské náměstí! Chybí už jen kat Mydlář a koš, do něhož pohůnci popravčího po krvavé exekuci vhodí Mistrovu celonárodně známou hlavu… Cha cha! I já musím uznat, že Mojmírovo načasování sebevraždy je skutečně geniální. Celé to má samozřejmě vypadat jako takzvaná 
náhlá zdravotní příhoda — to jest něco, co díky Mistrově vysoké životní pojistce zaplatí vdově a sirotkům zbytek hypotéky na 
dům v Sázavě — a ještě by nám pozůstalým (jak jsem to hned 
spočítala) dost zbylo… 
Ale především to vskutku mistrovsky zvolené místo! Dokáže-
te si snad představit efektnější exteriéry pro natáčení kýčovité-
ho melodramatu? 
Tahle Mojmírem geniálně zvolená lokace má parametry do-
slova hollywoodské! Jen si to představte: Mojmír z posledních sil probíhá Pařížskou ulicí, kde mu — jako všem závodníkům 
před ním i za ním — sportovně aplaudují tisíce poučených di-
váků, kteří dobře vědí, že není důležité vyhrát, ale zúčastnit se, a že dneska vlastně vyhráli všichni, to jest každý, kdo překonal sám sebe, a tak dále, bla bla bla — a mezi nimiž na Mistrovo 
výslovné přání nechybí ani Hedvika s dětmi a kupodivu (sport 
nesnáším!) ani moje stokilová maličkost. Cha! Po celou dobu té 9
nudné podívané si nedokážu uspokojivě odpovědět na otázku, 
proč někdo dobrovolně několik hodin sleduje hubené, hekající a ke všemu nechutně zpocené chlapy? 
Zástup závodníků mířících ještě po čtyřech hodinách k cíli se zdá být nekonečný. Vítěz, oba další medailisté a s nimi i celé stovky běžců už jsou dávno ve sprše, nebo dokonce na večeři — 
a přesto se do cíle neustále potácejí další a další. Připadá mi, že čím později páni sportovci přibíhají, tím jsou unavenější. První zhruba dvacítka chlapů byla ještě vcelku fit, jako by se právě jen tak proběhli — ale o hodinu později už přibíhají jen samé trosky. Nemělo by to být obráceně? říkám si. Vítězové by přece logicky měli být nejunavenější, ne? 
Ani přibíhající Mistr se k mé škodolibé radosti od těch vysíle-ných chudáků ze zadní části pelotonu nijak neliší: rty má úplně suché a sotva vleče nohama, ale — jak jsem předpokládala — 
s falešnou hrdostí odmítá přejít do chůze. Jakmile si přihloup-lý moderátor na vyvýšeném pódiu, který všechny přibíhající 
takzvané známé osobnosti bůhvíproč ohlašuje divákům jmé-
nem, přečte na Mojmírově nevkusném, brčálově zeleném dresu 
závodnické číslo a jakmile následně dle startovní listiny zjistí, že ta klopýtající zdechlina je sám velký Mistr (bez čísla by ho nepoznal, chi chi chi!), začne jeho jméno triumfálně vyvolávat, jako by nešlo o průměrného pisálka, nýbrž o příslušníka nej-vyšší šlechty, přicházejícího právě na ples Ludvíka XVI. A sla-bomyslná většina diváků se k němu okamžitě přidá. 
A pak se začnou dít věci. 
Právě když se to trapně servilní skandování změní v nemé-
ně podlézavý potlesk, Mistr nápadně zpomalí, přejde do chů-
ze a potom se zcela zastaví. Viditelně zavrávorá. Všichni diváci (kromě mě, to se rozumí) polekaně zašumí. Chléb a hry, pomyslím si. Mojmír je najednou úplně bledý. Zdá se, že chce cosi říct, 10
takže se okamžitě vyděsím, jakou narcistní hovadinu s Hedvi-
kou, dětmi a všemi těmi lidmi kolem zase uslyšíme — ale z Mi-
strových úst tentokrát nevytryskne tradiční bonmot, nýbrž tro-
ška krve, cha cha! Nejde rozhodně o žádný krvavý gejzír, nýbrž o velmi chabý čůrek, nicméně své pochybné poslání splní i tak. 
Většina lidí — ovšemže včetně Hedviky a dětí — podle oče-
kávání ihned neartikulovaně vykřikne a celým obecenstvem 
rychle prolétne dobře slyšitelná vlna vzrušeného úleku — jako když například tenista nečekaně pokazí klíčový úder a míček 
skončí v síti. 
Mistr skončí na zemi. 
„Miláčku?“ vykřikne Hedvika polekaně — a bohužel tak na-
hlas, že hned dva bulvární fotografové k nám okamžitě namíří 
dlouhé objektivy svých Canonů. Po pár cvaknutích však ta svá 
děla znovu otočí k národnímu bardovi na dlažbě (docela mě 
to zklame, trochu jsem doufala, že nás požádají, zda bychom 
si všechny nelehly na zem k Mistrovi a nezapózovaly jim pro 
společný rodinný snímek). Když Mojmír svým zkušeným okem 
zjistí, že je fotografován, poněkud teatrálně se rozkašle — a dokonce efektně vyplivne další krev. 
Dokonalé načasování! pomyslím si. 
Je mi už nyní naprosto jasné, že při pohledu na spisovatele 
chrlícího krev přesně na místě, kudy kráčely české dějiny, ne-zůstane oko suché… Kameramani všech přítomných televiz-
ních štábů si za kvílivých zvuků blížící se sanitky samozřejmě dobře uvědomují, jaký kapitál jim právě spadl do klína: záběry předčasného úmrtí literární celebrity v samém srdci stověžaté matičky Prahy ještě týž večer uvidí nejen celá Česká republika, ale i Slovensko, a možná i diváci v těch evropských zemích, do jejichž jazyků byly Mistrovy povrchní románky v minulosti 
přeloženy. Zároveň správně předpokládají, že díky detailním 
11
švenkům přímo do obličeje umírajícího barda, ležícího v čer-
nozeleném běžeckém úboru značky Adidas (ovšem s poněkud 
tupým výrazem) na studené dlažbě nejslavnějšího českého ná-
městí vzroste nejen cena jejich reportáže, ale krátkodobě i cena dotyčného spisovatele. Nebylo by to ostatně ve světě poprvé, 
co nečekaná smrt literáta během jediné minuty udělala z jeho 
podřadných románků naprosté bestsellery… A co teprve smrt 
takto vizuálně efektní?! 
Přestože tedy předpokládané příští příjmy z Mojmírových 
knih každou vteřinou rostou, Hedvika pláče. Chápu to: její ne-zištná, leč poněkud sentimentální duše je schopna ronit slzy 
i nad tyranem… Já na rozdíl od ní cítím jen hlubokou vnitřní 
radost. Letité okovy pukají — ale to Hedvika ještě neví. Její mysl dosud zatemňuje iracionální smutek. Ještě nepochopila, že Mojmírova smrt není tragédií, nýbrž radostnou restitucí našich pradávných duševních území. Ještě neví, že nad domnělou ztrátou 
jasně převažují zisky. Poběž se mnou, sestro moje, vezmu tě do míst, která nám kdysi patřila! 
Už dlouho jsem nebyla tak šťastná. 
Siréna sanitky je stále hlasitější a shromážděný dav se před je-jím blikajícím majáčkem servilním způsobem rozestupuje. Vůz 
brzdí, řidič a doktor uvážlivě vystupují, odstrkují čumily, otví-
rají zadní dvířka sanitky, vytahují pojízdná nosítka a pokládají je na dlažbu — a hned poté na ně naučeným grifem přemístí 
i Mistrovo bezvládné tělo. Cha! Saniťáci ho upínají do třmenů a poté Mojmíra i s nosítky zdvihnou, přičemž se automaticky 
vysunou kolečka vozíku, a přesně ve chvíli, kdy celý podvozek dosáhne výšky spodní hrany nákladového prostoru, jej saniťák 
bleskově zaaretuje a nosítka jediným pohybem rázně zasune 
dovnitř (čistě pro vaši informaci: na gymnáziu jsem sice už od prvního ročníku vynikala spíše v klasickém vypravování, ale 12
ani slohový útvar popis — jak se můžete nyní přesvědčit — mi nikdy nečinil větší potíže). V příštím okamžiku Mistr efektně otevře oči a jeho vyděšený pohled hledá Hedviku, která ovšem 
zrovna stojí na opačné straně vozu. Když pak namísto své choti spatří mě, hulvátsky se ušklíbne a jeho rty se pohnou. 
„A sakra,“ hlesne. 
Hedvika rychle přibíhá a staví se vedle mě, do Mistrova zorného pole. 
„Copak, miláčku?“ říká rozechvěle. „Co je? Co se děje?“
Mistr zavrtí hlavou. 
„Sakra,“ zopakuje ochraptěle. 
Nato ten buran zdvihne ruku a namíří na mě ukazováček. 
„Už… jsem… v pekle!“ pronese přerývaně. 
Potom se připitoměle zachechtá, ale hned nato se rozkašle a znovu začne chrlit krev. Dusí se a v jeho očích je zbabělý strach. 
„Miláčku!“ vykřikne Hedvika poněkud teatrálně. 
Doktor ji jemně odstrčí, usedá vedle Mojmíra a chystá se zadní dveře sanitky zavřít. 
„Musíme jet,“ říká nám s vážnou tváří. „Vezeme ho do IKEMu.“
Zámek druhých dveří s bouchnutím zaklapne a sanitka s kvílením vyjíždí. 
Najednou mi dojde, co tohle všechno znamená. 
Je to zcela nepřehlédnutelné. Život povrchního humoristy právě skončil — a všechno to, co se teď děje, je jen přirozená součást Mojmírovy počínající reinkarnace. 
Už ji potřeboval jako sůl. 
13
I
I
„První vyhrání z kapsy vyhání,“ citovala jsem v minulosti Mistrovi snad tisíckrát — třeba když mi s tou svou typickou machis-tickou pýchou (nevšimli jste si mimochodem někdy, že slova machistický  a  fašistický  znějí až podezřele podobně?) předváděl nové volvo, nově postavený venkovní krb, nová ratanová křesla na 
terasu (která byla tak nestoudně drahá, že jsem je okamžitě zatoužila tajně prodat a oněch šedesát tisíc obratem poslat našemu na dálku adoptovanému Tamilovi do Indie) nebo když Hedvice 
s tím svým samolibým úsměvem předával velkou obálku s potvr-
zením o právě zakoupeném (a jako ta křesla absurdně předraže-
ném) rodinném zájezdu na Maledivy. Mě tam ovšem nikdy nevzal, jako bych snad do jejich rodiny nepatřila (a jako by navíc nevěděl, že ony malebné tichomořské atoly o rozloze většího fotbalového hřiště odjakživa přímo zbožňuji a že pokud o Maledivách vysíla-jí v televizi jakýkoli dokument, nikdy ho vynechám!). A neméně směšný býval, když svým přátelům i pouhým řadovým známým 
na potkání rozdával lístky na premiéry těch hloupých filmů, 
bůhvíproč natočených podle jeho plytkých knih — nebo když 
své takzvané kamarády obdarovával čerstvým výtiskem posled-
ní knihy (a ještě ji těm v rozpacích tonoucím chudákům zcela ne-vyžádaně podepisoval a přitom se tvářil, jako by těmi dvěma kli-kyháky hodnotu toho pochybného dílka právě ztisícinásobil…). 
Že by však v případě jeho domněle oslnivého úspěchu mohlo 
jít o výše zmíněné první vyhrání, to si náš Mistr odmítal připustit. 
17
„Snadno nabyl, snadno pozbyl,“ varovala jsem ho jindy, ale 
ani v téhle podobě to zjevně nepochopil a jenom se na mě mlč-
ky šklebil, jako kdybych mu vůbec nestála za odpověď. 
„Kdo chce kam, pomozme mu tam!“ neudržela jsem se, přes-
tože jsem tušila, že se tak definitivně stávám tetou Kateřinou čís-lo 2 (takto urážlivě mě totiž Mistr před pár lety nazval a od té doby mi takto přezdíval pokaždé, kdykoli jsem mu připomněla 
byť jen jediné z bezpočtu známých lidových rčení, která jsou 
navzdory své zdánlivé triviálnosti — jak všichni kromě Mojmí-
ra víme — hlubokou studnicí lidského poznání a nevysychají-
cím pramenem po generace ověřovaných životních zkušeností). 
Kdo se směje naposled, ten se směje nejlíp, myslela jsem si, ale už jsem raději mlčela. 
Avšak posuďte sami, kdo z nás dvou se mýlil: nebylo to snad 
právě osudové první vyhrání (myslím tím samozřejmě ono prv-
ní vyhrání v podobě rychlého úspěchu, který sice začal už před čtvrt stoletím, ale nakonec Mistrovi vyhnal nejen peníze z kapsy, ale očividně i leccos z hlavy? Cha cha! Dneska mi to píše!). 
A cožpak to nebyla právě pýcha, která — ve fascinujícím soula-du s jiným domněle banálním lidovým rčením — předcházela 
Mistrův pád? 
Mojmírův pád však nepřišel jen tak zčistajasna. Kromě zmí-
něné pýchy mu zjevně předcházely i další varovné signály, dob-
ře rozpoznatelné pro všechny, kteří vidí a slyší — avšak nikoliv pro zpupné racionalisty, co výstražná znamení léta bohorovně 
přehlížejí. 
„Ta vaše spanilá životní jízda jednoho krásnýho dne skončí 
pořádně bolestivým karambolem!“ varovala jsem Mojmíra 
mnohokrát. „Víte, co jste? Mistr světa omeleta!“ 
„A vy jste hodně mizerná básnířka,“ opáčil nevzrušeně. 
18
A takhle to bylo skoro pokaždé. 
Varování — nejen ta moje — tedy přicházela, avšak Mistr zů-
stával slepý a hluchý. 
Tak dlouho se chodí se džbánem pro vodu, až se ucho utrhne, 
myslela jsem si. 
19
II


Příkladů Mojmírova rok od roku nechutnějšího předmaratonské-
ho hédonismu je bezpočet — namátkou třeba již zmíněné snobské dovolené na Maledivách, ale i v Dolomitech, všechny ty 
jeho oblečky Hugo Boss nebo ta jeho obrovská volva, ale vůbec nejvýmluvnější jsou podle mě tyto dva: Mistrův vztah k vínu 
a alkoholu vůbec — a ony dvě rádoby legendární oslavy Mojmí-
rových padesátých narozenin. 
Nejprve tedy na téma Mojmír a alkohol. 
Mám mimořádně dobrou paměť, a k Mojmírově smůle jsem 
nezapomněla ani jedinou z těch jeho takzvaně zábavných opi-
leckých historek z mládí — například jak se s kamarádem Feli-
xem na vesnické tancovačce v Bystřici u Benešova v šestnácti opili několika panáky Staré myslivecké anebo jak se o rok později na jakémsi čundru za odpoledne ztřískali dvěma litrovkami Buška 
z Velhartic   tak, že si pak Mojmír v noci nablil do spacáku. Proto mi taky nečiní nejmenší potíže Mistrovo dnešní vinařské snobství kdykoli s patřičnou jízlivostí demaskovat. Když si po stopadesáté listuje Světovým atlasem vína (tušili jste, že něco takového existuje?) nebo svůj zhýčkaný snobský rypák strká do jedné z těch absurdně velkých sklenic s Flaccianellem, Brunellem di Montalcino nebo Verrazzanem (abych ty pitomé názvy napsala správně, musela jsem se prohrabat pytlem s tříděným odpadem, neboť Mistr 20
jako na potvoru všechny láhve ve vinné lednici minulý týden vy-chlastal), vždycky mu to Klášterní tajemství, onu třináctou kom-natu jeho sommeliérství, patřičně jízlivě připomenu. 
„Proberte se laskavě, Mistře!“ říkám. „I vy jste jako my všichni celý mládí pil vína z Pražskejch vinařskejch závodů! Nebo dokonce i to nejlacinější čučo — tak co si tu teď pokrytecky hraje-te na sommeliéra?!“ 
„To není pokrytectví, nýbrž zcela přirozená evoluce, madam. 
E-vo-lu-ce,“ hláskuje mi. „Nevím, jestli jste to slovo na některém z těch vašich víkendových seberozvojově-vzdělávacích dám-ských kurzů slyšela…“
„Já samozřejmě vím, co je evoluce,“ říkám klidně. „Ale vy 
možná, Mistře, nevíte, že evoluce je též akrobatický přemet… 
To je náhoda, co?“
„O tomhle významu jsem v životě neslyšel!“ tvrdí Mojmír od-
mítavě. 
„Aha. A neslyšet o něčem je přece jasný empirický důkaz, že 
dotyčné slovo neexistuje, že?“ opáčím posměšně. „Vy jste evi-
dentně něco jako Koperník gnozeologie!“ 
Mojmír můj brilantní sarkasmus zjevně nepochopil, protože 
se ani nepousměje, a naopak se i nadále tváří jako kakabus. 
„To je nějaká píčovina!“ stojí si za svým. 
„To teda není!“
„To teda je! Schválně se na to někdy zeptám Berouska,“ říká 
Mistr, aby mě alespoň — když už tuhle bitvu zjevně prohrál — 
ohromil svými konexemi (tentokrát ovšem v řadách pouhých 
cirkusáků). 
„Tak to udělejte,“ říkám. „Nicméně možná úplně postačí, když 
si to najdete ve slovníku, vy Berousku…“ 
A ještě něco: popis této stránky Mojmírova hédonismu by ne-
byl úplný, kdybych zapomněla na všechny ty nákupy drahých 
21
vín — samozřejmě jen v těch nejpředraženějších vinotékách, 
jejichž majitelé by se patrně společensky znemožnili, kdyby ja-koukoli láhev prodávali za méně než tisícovku — neboť kdyby 
Mistra někdo z jeho snobských přátel zahlédl, jak si kupuje víno v Tescu nebo nedejbože dokonce v Makru, bylo by to vlastně 
úplně stejné, jako kdyby ortodoxního muslima během postní-
ho měsíce ramadánu souvěrci načapali, jak se láduje vepřovým 
kolenem. Cha! To bylo souvětíčko, co? Já totiž na rozdíl od naše-ho slavného autora holých vět o chlastu a cizoložení vím, co je skutečně košatý autorský styl — a podobně si na rozdíl od něj uvědomuji, že (jak velmi vtipně konstatovala má spisovatelská kolegyně Susan Sontagová) umění je svádění, a nikoliv znásilnění. 
A nemohu alespoň krátce nezmínit všechny ty degustace vín, jejichž skutečným cílem rozhodně není (jak Mojmír s oblibou 
předstíral) osobně porovnat vína různých domácích i zahranič-
ních vinařů a posoudit kvalitu jednotlivých odrůd či ročníků… 
Mojmírovi, Felixovi a dalším jeho kumpánům o to pseudoza-
svěcené blábolení o zbytkovém cukru, tříslovinkách, příjem-
ných kyselinkách či nádherném buketu nikdy nešlo — jejich 
jediným skutečným cílem odjakživa bylo, je a bude ztřískat se jako dobytkové a případně ještě z posledních sil sbalit některou z pohlednějších účastnic degustace (rovněž ožralou jak kára)… 
A těmhle alkoholicko-sodomickým orgiím si Mojmír prosím 
pěkně odvažuje říkat nevinný koníček… 
Může se někdo divit, že ho Hedvika nakonec opustila? 
22
III
Druhým exemplárním příkladem Mistrova všeprostupujícího 
hédonismu jsou ony dvě snobské oslavy padesátin. Slyšíte dob-
ře: dvě. Našeho velikána totiž na rozdíl od nás, obyčejných smrtelníků, nemůže jedna — byť třeba velkolepá — narozeninová oslava uspokojit. Ne, nejpopulárnější český spisovatel přece 
musí životní jubileum velkolepě oslavit dvakrát… 
Tohle trapné megalomanství se Mojmír marně pokouší omlou-
vat tím, že se jedná o narozeniny kulaté a že by měl údajně na každého příchozího sotva dvě minuty času — a že navíc prý jde o abrahámoviny, to jest narozeniny mimořádně významné, ne-li ze všech nejvýznamnější, a tak dále a tak podobně. Avšak za vším tím žvaněním je něco zcela jiného: náš velikán tím Hedvice, mně i ostatním pozvaným lidem okázale demonstruje svou domnělou 
oblíbenost… Jsem bohužel tak strašně populární a mám tak obrovské množství přátel, že zkrátka musím mít oslavy dvě… zní Mistrovo skryté poselství. Je prý samozřejmě rád (jak se jednou doslovně vy-jádřil) ,  že se na jeho kulatiny chystá hotová masa lidí,  jenže na JEDNU 
oslavu takové davy nevmáčkne, ani kdyby se rozkrájel… Cha! Nebude to přece pořádat v O2 aréně, to by bylo poněkud megalomanské,  tvrdí farizejsky — všichni totiž víme, že právě tam by oslavu uspořá-
dal vůbec nejraději. 
Nakonec se smíří s módním (jak jinak) podnikem Jazz Dock, 
kam bez přemýšlení pozve asi tři sta lidí — a druhou, „komor-
23
nější“ oslavu pro zhruba padesátku sázavských sousedů uspořá-
dá o týden dřív v Krkonoších, kde na dvě noci zamluví celý hotel. 
(Nechci být přehnaně jízlivá, ale při pohledu na všechny ty orga-nizačně, logisticky a v neposlední řadě i finančně náročné přípravy obou oslav se nemohu ubránit dojmu, že se nechystáme slavit Mojmírovy narozeniny, nýbrž vítat Adolfa Hitlera při prvním pří-
jezdu do Reichstagu… Cha cha! Dneska mi to už zase píše!)
Mně se bohužel dostane nevyžádané cti zúčastnit se obou 
oslav… Každému je ovšem úplně jasné, že Mistrovi, který už 
předem tuší, že se na každé z těch akcí ožere jako doga, jde především o to, abych mu pohlídala manželku a děti, že? 
Ach, ty mužská žárlivosti! 
Podle sebe soudím tebe, že? 
Narozeninová oslava ve zmíněném a dle očekávání krajně 
snobském hotýlku v Podkrkonoší (který má i vlastní golfové 
hřiště…) se ještě dá jakžtakž snést — a když Mojmírovy dcery 
se skupinkou spřátelených dětí zazpívají Mistrovi jakýsi prvo-plánový cajdák o prima tátovi, já ani náš zpupný racionalista se dokonce neubráníme lehkému dojetí. Zjištění, že to falické prase je výjimečně schopno projevit téměř lidský cit, mě naplní opatrným optimismem. 
„To bylo dojemný,“ vzlyká tiše Mojmír. 
„To bylo,“ souhlasím, ale hned šeptem dodám: „Vidíte koneč-
ně, vy troubo jeden, co všechno tim svym donchuánstvím ris-
kujete? To si ty děvky vážně nedokážete odepřít?“
„Ale samozřejmě že to vidim!“ přizná šeptem Mistr nečekaně. 
Vzájemně se pozorujeme. Na krátkou chvíli začnu poprvé 
v životě doufat, že od Mojmíra konečně uslyším něco pravdi-
vého — jenomže on, jako kdyby se té právě vyslovené pravdy 
opožděně zalekl, tradičně uteče do laciného bonmotu. 
24
„Jenže znáte to,“ zašeptá s křivým úsměvem, a dokonce šmí-
rácky bezmocně rozhodí rukama. „Umím odolat všemu kromě 
pokušení…“
„Znám. Oscar Wilde. Citoval jste to asi stokrát,“ zpražím ho 
tak nahlas, až se po nás Hedvika a několik dalších lidí tázavě ohlédnou. „Vy ale nevedete život požitkářskýho britskýho ztros-kotance, ale pořád ještě život svůj… Tady. V Čechách. S vaší bá-
ječnou Hedvikou a těma nádhernejma dětma. Kdy to konečně 
pochopíte?“
Překvapeně zamrká. 
„To nevim,“ hlesne. 
Už mě ani nedokáže urazit. Začíná to s ním být vážné, pomy-
slím si. 
„Tak se ale koukejte snažit!“ houknu na něho. „Jestli už ovšem není pozdě…“ dodám ještě. 
A jak se brzy ukáže, velmi prorocky. 
25
IV
Pokud jsem po téhle důvěrné krkonošské debatě začala tajně 
doufat, že by v sobě Mojmír snad ještě mohl najít zbytky lid-
ského citu, nebo že by se to promiskuitní zvíře mohlo dokonce skutečně změnit, následná oslava v pražském Jazz Docku mě 
tvrdě vrátí zpět do reality. 
Jazz Dock! Nikdy předtím jsem o tomhle snobském podni-
ku na smíchovském (či snad už malostranském) břehu Vltavy, 
rádoby originálně umístěném přímo na velkém visutém molu 
hned nad řekou, ještě neslyšela. Nicméně všichni příchozí se 
povinně tváří, že je to tady opravdu in, trendy a vůbec tak nějak celkově cool, a vlezle Mistra chválí za skvělý výběr místa… Tohle nechutné patolízalství má logický důvod: většina z příchozích jsou dívky a ženy, s nimiž Mistr v minulosti alespoň jednou cizoložil, a ony (pokud to ovšem neskončilo Mojmírovým trapným 
fiaskem) mu pak na sebe daly telefon… Podle mých výpočtů je 
tu zhruba padesát Mojmírových exmilenek, takže na každý rok 
jeho života — včetně nejranějšího dětství — symbolicky připa-
dá jedna (ať se propadnu, jestli v tom nebyl právě tenhle narcistní záměr!). Díky svým vysportovaným postavičkám a skan-
dálně mladistvému věku však poněkud připomínají (a věřte, že 
nejen mně) skupinu spartakiádních cvičenek, v níž je z jakého-si absurdního důvodu namixováno zhruba patnáct žen, třicet 
starších dorostenek, čtyři mladší dorostenky, a dokonce i jedna 26
starší žákyně (chi chi!), které — za hlučného doprovodu kapely s otřesně lascivním názvem G-Point Hunters — v choreografic-ky nepodařené sestavě víří podnikem, objednávají si koktejly 
s paraplíčkem, simultánně se smějí a opakovaně se sbíhají do 
nejrůznějších kruhů, hvězdic a kosočtverců. Avšak jedno mají 
tyto geometrické útvary společné: všechny chtějí okamžitě ho-
vořit s Mojmírem. 
A náš trubec je samozřejmě bzučením těch pilných včeliček 
příslušně polichocen, takže se všemi diskrétně hovoří, perma-
nentně se usmívá, chlípně je objímá, a některé vybrané cvičen-ky dokonce líbá na tvář! 
A nakonec — věřte nebo ne — najatého fotografa nestoudně 
požádá o velký skupinový snímek — a tomu chudákovi nezby-
de, než s touhle perverzností souhlasit. 
„Už jste někdy fotil porno?“ zeptám se ho bez okolků. 
„Ne,“ říká rozpačitě fotograf. 
„To je škoda,“ opáčím sarkasticky. „Dneska by se vám to mo- 
hlo hodit…“
A Mistr už skutečně všechny své milenky i exmilenky pano-
vačně svolává — a když se početná skupina jeho odalisek s šo-
kující ochotou a rychlostí shromáždí, Mojmír se nikterak nesty-dí postavit přímo doprostřed — a ještě s sebou násilím přivleče marně se vzpouzející Hedviku, kterou pak přede všemi majet-nicky obejme, neboť ani ona nesmí mezi jeho loveckými trofe-
jemi chybět, že? Hedvika je přece — jak všichni vidí — přímo 
kapitální kus! 
Nechutné! říkám si spolu s hrstkou zbylých žen a dívek, které stejně jako já nebyly k účasti na skupinovém snímku přizvány, neboť s Mistrem zřejmě nikdy nesouložily (nebo s ním kdysi 
souložily, ale dnes v sobě našly odvahu se tomu odpornému je-
šitovi vzepřít). 
27
„Tak pozor, vyletí ptáček!“ velí fotograf. 
Idiote, říkám si. To byste si, vy pitomci nekreativní, nemohli už konečně vymyslet něco trochu originálnějšího — třeba, co 
já vím, Pozor, zmizí mráček a vyleze sluníčko?  Ale fotograf musí celý proces na pár vteřin přerušit, protože jedna z těch kurev se mu na poslední chvíli pohne, a tak si tu vrcholně trapnou scénu ještě celou zopakujeme. 
„Tenhle ptáček už vyletěl asi tisíckrát,“ říkám polohlasem, 
takže nejbližší z přítomných dam to slyší — a smějí se. 
Harém se chechtá sultánovi, říkám si pomstychtivě. 
Chi chi! 

Mojmír tuhle nechutnou donchuánskou exhibici později stří-
davě vydává buďto za odvážné, byť nepřímé doznání, za částečný narozeninový coming out — nebo (s ještě větší drzostí) za  nevinné přátelské gesto vůči všem ženám, s nimiž kdysi prožil cosi tak intim-ního (sic!) ,  že by bylo vysloveně hulvátské je nepozvat, či dokonce za gesto smíření — jako třeba když na postavení památníku ho-lokaustu kromě Židů finančně přispěje i spolek německých vá-
lečných veteránů, cha cha cha! Všichni víme, že vůbec nejvíc 
šlo o zbabělou servilitu: jednoduše se všechny ty coury, s nimiž si kdysi předával nejen tělesné tekutiny, ale občas i chlamydie a kapavku, bál nepozvat — čímž se jaksi automaticky dostaly 
na GUEST LIST… 
Byla tu proto nejspíš každá, která Mistrovi podržela aspoň 
dvakrát — protože nechat se ošukat dvakrát, to už je přece plnohodnotný vztah, že? A protože kdyby měl Mistr pozvat všechny, které mu podržely jen jednou, musel by ty narozeniny pořádat ve Sportovní hale! Cha cha! (Původně jsem sice chtěla napsat 
v O2 aréně, která je podstatně větší, takže by můj sarkasmus 
byl ještě jedovatější, jenže pak jsem si vzpomněla, že už jsem ji 28
jednou použila; spisovatel by se rozhodně neměl opakovat — 
nejsem jako náš Mistr, který už léta vykrádá sám sebe!)
Po celou dobu tedy stojím — spolu s dalšími, Mistrem zjevně 
neošukanými chuděrkami — stranou celého výjevu. A samo-
zřejmě i Hedvika ví proč — jen si to zatím odmítá připustit… 
A já zase vím, že tak, jako je čas setí a čas sklizně, i její doba teprve přijde — a jako obvykle se ani tentokrát nemýlím! 
 
 
 
29
V



Pokud se snad domníváte, že se Mojmírovy opilecké a svůdcov-
ské excesy omezovaly jen na zmíněné ochutnávky vín a oslavy 
narozenin, pak byste možná měli vědět, že narozeninami to zdaleka neskončilo. Řečeno přímo a bez servítků: Mojmír vždycky 
byl, je a bude alkoholik a kurevník, a to jaksi bez ohledu na to, zda právě má či nemá narozeniny. Ovšem i já připouštím, že 
právě nejrůznější narozeninové oslavy, stejně jako svatby, po-hřby, plesy, nebo dokonce jen třídní schůzky či schůze nájem-
níků — nemluvě už vůbec o Mistrových takzvaných veřejných 
čteních, besedách a autogramiádách — riziko jeho excesů dra-
maticky zvyšují. Stejně jako masové společenské akce jak zná-
mo přitahují kapesní zloděje, tak i Mojmír s cynickým pragma-
tismem nejraději lovil ve vodách, kde je nejvíce ryb — to jest na svých čteních a besedách se čtenáři. Proč by se za kořistí honil, když za ním dobrovolně připluje sama, že? 
A za druhé: jestli si myslíte, že se Mojmír za svůj odporný 
„předaortový“ hédonismus třeba jen jednou jedinkrát zastyděl, pak jste rovněž na omylu. Mojmír nejenže nikdy nepocítil po-třebu se omlouvat — on byl na své požitkářství zvráceně pyšný! 
„Hédonismus je životní nadhled,“ tvrdí mi dokonce dneska, 
zatímco se na velkém jídelním stole v hale sázavského domu 
marně pokouší udělat si pořádek v daňových dokladech. „Ba 
30
co víc, je to statečnej, sisyfovskej boj s Nicotou. Hédonismus je vítězství člověka nad děsivou krátkostí životní pouti.“
„Blbost!“ odpovídám mu z kuchyně. „Hédonismus je prach-
sprostý požitkářství! Tak se to nepokoušejte kamuflovat těma 
rádoby filozofickejma žvástama!“
„Hédonismus je jenom jiný slovo pro oslavu života!“ zvýší hlas Mojmír a bůhvíproč mi před očima zamává svazkem účtenek 
za zakoupené knihy a kancelářské potřeby, jako by to snad byly prapory jeho celoživotního požitkářství. „Je to triumf člověka nad smrtí!“ 
„Ale prdlačky!“ nedám se oblbnout. „Hédonismus je rádoby 
filozofický alibi pro obyčejný životní sobectví! Alibi pro nezodpovědnost! Mužskou nezodpovědnost!“ 
Zdá se, že Mojmír nad mým tvrzením skutečně přemýšlí — 
pokyvuje hlavou a nehty poklepává o desku jídelního stolu. 
„Znám i pár hédonistek,“ opáčí po chvíli unaveně. „Alkoholi-
ček, rozhoďnožek. .“
Zamíchám omáčkou a ještě trochu ji zahustím. 
„Já bohužel taky — z vašeho soukromýho portfolia,“ pravím 
pohotově, ale on jako vždy slyší jen sám sebe. 
„Znám i dost ženskejch, který jsou ochotný utratit deset tisíc za jedny boty nebo za kabelku… Opakuju vám po stopadesá-
tý, že hranice rozdělující požitkářství a asketismus nevede mezi pohlavíma!“
„V tom se shodnem,“ zakončím to triumfálně. „Vede mezi so-
bectvím a charakterem.“
„Ó,“ zašklebí se Mistr naoko posměšně, ale je na něm znát, že jsem trefila do černého. „Nechám vám tuhle moudrost vytesat 
do kamene!“
Dokonce vrtí hlavou — ale tohle gesto patří jakési evidentně 
neznámé účtence, na kterou nyní nechápavě mžourá. 
31
„Nemusíte,“ pravím a poněkud výhružně zamávám vařečkou, 
takže troška koprovky odlétne na nerezová dvířka vysoké led-
nice, z nichž je vzápětí v klidu setřu ubrouskem. „Já už se postarám, aby zůstala zachována.“
Další Mistrova účtenka — stejně jako mnohé předchozí — 
končí zmuchlaná v koši. Tenhle plátce DPH je pro každý finan- 
ční úřad hotový poklad, pomyslím si, ale neřeknu nic. 
„Vážně? A jak to asi tak chcete udělat?“ ptá se mě Mojmír. 
„Píšu o vás knihu,“ prozradím mu nenuceně, zatímco olizuji 
vařečku. 
„Tak hodně štěstí,“ opáčí kysele. „Kdyby se čirou náhodou ne-
prodávala, můžete chodit po domech a rozdávat ji — stejně jako jehovisti zdarma rozdávaj Strážnou věž…“
Bůhvíproč to považuje za zdařilý vtip, takže dlaní udeří do 
stolu a současně se směje tak hlasitě, až si všechny zbylé účtenky rozfouká po celém stole. 
A konečně za třetí (jsem ochotna připustit, že někdy opravdu bý-
vám trochu rozvláčná): jestli se snad i nadále domníváte, že Mojmírův předúrazový hédonismus se omezoval jen na výše zmíně-
né položky, pak vězte, že dosavadní výčet jeho smrtelných hříchů není zdaleka kompletní. Připočtěte si laskavě obžerství (zahrnující pětihvězdičkové restaurace a pětichodová menu, všechny ty food festivaly, nejrůznější sezonní akce s názvy jako Svatomartinské hody v Potrefené huse, Vánoce v Ambiente nebo Pomlázka v Inter-continentalu, cha cha), všechny ty vinné sklípky, řízené i neřízené degustace, vinotéky, Salony vín a Národní banky vín, jakož samozřejmě i drogy (marihuana, a několikrát dokonce i hašiš a kokain), a konečně — jak jinak! — také striptýzové bary, go-go bary, peep show a nakonec nevyhnutelně i bordely — od luxusních, snobsky předražených nevěstinců až po relativně laciné ordinérní ham-32
pejzy, o nichž se mi pak dokonce nestydí sem tam zmínit, spoléha-je přitom na můj ničím nezpochybnitelný charakter (to jest v da-ném případě konkrétně na to, že — jak se jednou zcela neomaleně vyjádřil — nejsem snad taková svině, abych to Hedvice naprášila). 
Ne, nejsem — ale někdy toho opravdu lituji! 
I tohle mu dnes během jeho účetnické hodinky připomenu. 
„Hašiš jsem měl jednou v životě a kokain všehovšudy asi tři-
krát,“ namítá nevzrušeně Mojmír. „Tak ze mě laskavě přestaňte dělat Huga Haase český literatury!“ 
„Tak vidíte, že jste drogy užíval!“ volám radostně z kuchyně. 
„Vždyť to sám přiznáváte!“
Mojmír neodpoví. O čemsi přemýšlí, zatímco já myju a leštím 
varnou desku. Tomu se říká tradiční rozdělení rolí! 
„Sentimentálně v duchu vzpomínáte na vaše šťastné feťácké 
období, co?“ říkám po chvíli. „Přiznejte se.“
„Ale jo,“ souhlasí poněkud vyzývavě. „To kratičký kokainový 
období bylo fajn.“
„Myslíte?“ říkám jízlivě. „Bohužel jsem u toho vašeho šňupání jednou byla…“
Možnost objektivního, střízlivého svědectví jeho tehdejšího 
